上德不德，是以有德。下德不失德，是以无德。上德无為，而无以為也。上仁為之，而无以為也。上義為之，而有以為也。上禮為之，而莫之應也，則攘臂而乃之。故失道而后德，失德而后仁，失仁而后義，失義而后禮。夫禮者，忠信之泊也，而亂之首也。前識者，道之華也，而愚之首也。是以大丈夫居其厚而不居其泊，居其實而不居其華。故去皮取此。

昔之得一者：天得一以清，地得一以寧，神得一以霝，浴得一以盈，侯王得一而以為正。其至之也，謂天毋已清將恐裂，謂地毋已寧將恐發，謂神毋已霝將恐歇，謂浴毋已盈將恐渴，謂侯王毋已貴以高將恐欮。故必貴而以賤為本，必高矣，而以下為基。夫是以侯王自胃孤、寡、不穀。此其賤之本與！非也？故致數輿，无輿。是故不欲祿祿若玉，硌硌若石。

上士聞道，堇能行之；中士聞道，若存若亡；下士聞道，大笑之。弗笑，不足以為道。是以《建言》有之曰：“明道如費，進道如退，夷道如纇。”上德如浴，大白如辱，廣德如不足，建德如偷，質真如渝。
大方无禺，大器免成，大音希聲，天象无刑，道褒无名。夫唯道，善始且善成。

反也者，道之動也。弱也者，道之用也。天下之物生於有，有生於无。

道生一，一生二，二生三，三生萬物。萬物負陰而抱陽，中氣以為和。天下之所惡，唯孤、寡、不穀，而王公以自名也。物或損之而益，益之而損。故人之所教，夕議而教人。故強良者不得死。我將以為學父。

天下之至柔，驰骋于天下之致坚。无有入于无间。吾是以知无为之有益也。不言之教，无为之益，天下希能及之矣。

名与身孰亲？身与货孰多？得与亡孰病？甚爱必大费，多藏必厚亡。故知足不辱，知止不殆，可以长久。

大成若缺，其用不幣；大盈若盅，其用不窘。大直如詘，大巧如拙，大贏如㶧。趮勝寒，靓勝炅。請靚可以為天下正。

天下有道，卻走馬以糞；天下无道，戎馬生於郊。罪莫大於可欲，禍莫大於不知足，咎莫憯於欲得。故知足之足，恒足矣

不出於戶，以知天下。不規於牖，以知天道。其出也彌遠，其知彌少。是以聖人不行而知，不見而名，弗為而成。

为学者日益，闻道者日损。损之有损，以至于无为。无为而无以为。将欲取天下也，恒无事！及其有事也，有不足以取天下。

聖人恒无心，以百姓之心為心。善者，善之；不善者，亦善之：德善也。信者，信之；不信者，亦信之：德信也。聖人之在天下，歙歙焉，為天下渾心。百姓皆屬耳目焉，聖人皆咳之。

出，生，入，死。生之徒，十有三。死之徒，十有三。而民生生，動，皆之死地之十有三。夫何故也？以其生生也。蓋聞善執生者，陵行不辟兕虎，入軍不被甲兵，兕无所椯其角，虎无所措其爪，兵无所容其刃。夫何故也？以其无死地焉。
